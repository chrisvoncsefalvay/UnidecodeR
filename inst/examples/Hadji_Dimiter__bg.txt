Жив е той, жив е! Там на Балкана, 
потънал в кърви, лежи и пъшка 
юнак с дълбока на гърди рана, 
юнак във младост и в сила мъжка.
 
На една страна захвърлил пушка, 
на друга сабля на две строшена; 
очи темнеят, глава се люшка, 
уста проклинат цяла вселена!
 
Лежи юнакът, а на небето 
слънцето спряно сърдито пече; 
жътварка пее нейде в полето, 
и кръвта още по-силно тече!
 
Жътва е сега... Пейте, робини, 
тез тъжни песни! Грей и ти, слънце, 
в таз робска земя! Ще да загине 
и тоя юнак... Но млъкни, сърце!
